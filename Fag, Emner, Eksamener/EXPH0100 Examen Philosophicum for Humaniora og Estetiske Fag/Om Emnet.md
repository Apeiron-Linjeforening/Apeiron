## Faglig innhold
Emnet gir en introduksjon til problemstillinger innen kunnskaps- og vitenskapsteori, etikk, politisk filosofi og estetikk. Ulike syn på natur, menneske og teknologi tas opp til drøfting, i tillegg til spørsmål om relasjonen mellom individ og samfunn. Emnet skal gi kunnskap om perspektiver på vitenskap og fremme et reflektert forhold til vitenskapelig virksomhet og anvendelse av vitenskapelig kunnskap, med særlig vekt på humaniora og estetiske fag. Gjennom dialog- og diskusjonsbasert undervisning oppøves evnen til kritisk tenkning, samt ferdigheter i praktisk argumentasjon og faglig samarbeid. Emnet skal dessuten gi trening i å forholde seg kritisk til kilder, og til å skrive strukturert og systematisk. Det legges også vekt på at studentene skal lære seg å gjenkjenne og diskutere etiske problemstillinger knyttet til aktuelle samfunnsutfordringer av særlig relevans for humaniora og estetiske fag.

## Læringsutbytte
### Kunnskap

Kandidaten har kunnskap om
- analyse og vurdering av argumentasjon, samt om sentrale begreper fra argumentasjonsteori
- sentrale teorier om viten, og hva som avgrenser vitenskapelig kunnskap fra andre kunnskapsformer
- ​sentrale vitenskapsteoretiske temaer og metodologiske spørsmål av særlig relevans for humaniora og estetiske fag
- ulike vitenskapers egenart
- ulike teorier og perspektiv på menneske, kultur og natur
- ulike syn på forholdet mellom individ og fellesskap, samt organiseringen av samfunnet
- hovedtyper av etisk tenkning og om aktuelle etiske og samfunnsmessige problemstillinger knyttet til eget fagområde
- estetikk


## ​Ferdigheter

Kandidaten kan:
- diskutere problemstillinger i lys av ulike syn på kunnskap, vitenskap, etikk, politikk og estetikk
- reflektere kritisk over ulike verdi- og menneskesyn og relatere dette til eget fagområde
- identifisere og diskutere etiske utfordringer relatert til humaniora og estetiske fag
- argumentere selvstendig, saklig og systematisk om temaer som behandles i emnet

## Generell kompetanse

Kandidaten kan:
- forholde seg til og anvende vitenskapelig kunnskap kritisk og konstruktivt
- reflektere over vitenskapenes samfunnsrolle
- bidra til godt og reflektert samarbeid
- skrive fagtekster
  
# Læringsformer og aktiviteter
Undervisningen består i en kombinasjon av forelesninger og seminar/øvingstimer. Forelesningene tar for seg de store linjene i pensum og gir et overblikk over de sentrale temaene i emnet. Seminarene/øvingstimene er basert på arbeid i mindre grupper veiledet av faglærer.

Obligatoriske aktiviteter: For å kunne gå opp til eksamen kreves 80% deltakelse på seminar, samt godkjenning av inntil to innleveringer, hvorav minst en er en gruppeinnlevering.

All obligatorisk aktivitet må bestås samlet i samme semester. Det er ikke mulig å ta med deler av obligatorisk aktivitet.

Hvis all obligatorisk aktivitet har blitt godkjent i EXPH0100 et tidligere semester, kan den godkjennes av instituttet.

Merk at NTNU har flere ulike exphil-varianter. Det er ikke mulig å ta eksamen i en annen variant/emnekode enn den man har godkjent obligatorisk aktivitet i.

For nærmere opplysninger om obligatorisk aktivitet, se emnets Blackboardsider.

# Obligatoriske aktiviteter
- Obligatoriske aktiviteter
  
# Mer om vurdering
Samlet vurdering består av to delvurderinger: en 2 timers flervalgeksamen under tilsyn som teller 1/3 og en skriftlig hjemmeeksamen som teller 2/3.

Ved gjentak kan delvurderinger tas opp enkeltvis.

Fra og med høsten 2023 kan gjentak av delvurderinger tas enkeltvis. Merk at delvurderinger som er tatt før høst 2023 ikke kan kombineres med delvurderinger tatt fra og med høsten 2023.
